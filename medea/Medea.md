zz

# L. ANNAEI SENECAE

# MEDEA

## CUM NOTIS MINIMIS AD INTELLIGENDUM SUFFICIENTIBUSzz

zz

[Thomas Arelatensis](https://tarelatensis.github.io/), annotator  
[Introductio](https://tarelatensis.github.io/medea/IntroductiontoMedea.html) (Anglice)

SUMMARIUM PRIORUM RERUM  
*Medea, magica insignis, magno amore incitata, iuvit Iasonem atque comites eius Argonautas in questu Velli Aurei, seque iunxit Iasoni in matrimonium. Deinde, postquam Medea causavit mortem regis Peliae, fugit ad Corinthem cum Iasone. Creo, rex Corinthis, admiratur Iasonem, Medeam autem contemnit. Itaque iussit Iasoni ut ducat filiam suam Creusam in matrimonium, Medeamque repudiet, cui Iason assensit.*

### ACTUS PRIMUS

*(Medea, se desertam videns, deos invocat et ultionem sumendam pronuntiat.)*

*Medea*  
Di[^1] coniugales, tuque genialis tori[^2],  
Lucina, custos, quaeque domituram freta  
Tiphyn[^3] novam frenare docuisti ratem[^4],  
et tu, profundi saeve dominator maris[^5],  
clarumque Titan dividens orbi diem[^6],  
tacitisque praebens conscium sacris iubar  
Hecate triformis[^7], quosque iuravit mihi  
deos Iason, quosque Medeae magis  
fas est precari: noctis aeternae chaos,  
aversa superis regna, manesque impios,  
dominumque regni tristis[^8] et dominam[^9] fide  
meliore raptam[^10], voce non fausta precor,  
nunc, nunc adeste, sceleris ultrices deae[^11],  
crinem solutis squalidae serpentibus,  
atram cruentis manibus amplexae facem,  
adeste, thalamis[^12] horridae quondam meis  
quales stetistis: coniugi letum novae  
letumque socero et regiae stirpi[^13] date,  
date peius aliud quod precer sponso[^14] malum:  
vivat, per urbes erret ignotas egens,  
exul, pavens, invisus, incerti laris[^15],  
iam notus hospes limen alienum expetat,  
me coniugem optet, quoque (non aliud queam  
peius precari) liberos similes patri   
similesque matri. parta iam, parta ultio est:  
peperi. querelas verbaque in cassum sero[^16]?  
non ibo in hostes? manibus[^17] excutiam faces,  
caeloque lucem. spectat hoc nostri sator  
Sol generis[^18], et spectatur, et curru insidens  
per solita puri spatia decurrit poli[^19]?  
non redit in ortus et remetitur diem?  
da, da per auras curribus patriis vehi,  
committe habenas, genitor, et flagrantibus  
ignifera loris tribue moderari iuga:  
gemino Corinthos litore opponens moras[^20]  
cremata flammis maria committat[^21] duo.  
hoc restat unum, pronubam thalamo feram  
ut ipsa pinum[^22], postque sacrificas preces,  
caedam dicatis victimas altaribus[^23].  
per viscera ipsa quaere supplicio viam,  
si vivis, anime, si quid antiqui tibi  
remanet vigoris; pelle femineos metūs  
et inhospitalem Caucasum mente indue;  
quodcumque vidit Pontus aut Phasis[^24] nefas,  
videbit Isthmos. effera ignota horrida  
tremenda caelo pariter ac terris mala  
mens intus agitat: vulnera et caedem et vagum  
funus per artus. levia memoravi nimis:  
haec virgo feci; gravior exurgat dolor:  
maiora iam me scelera post partus[^25] decent.  
accingere irā, teque in exitium para  
furore toto. paria narrentur tua  
repudia thalamis[^26]: quo virum linques modo[^27]?  
hōc quo secuta es. rumpe iam segnes moras:  
quae scelere parta est, scelere linquenda est domus.

(*Chorus mulierum Corinthiarum praecinit carmen nuptiale Iasonis et Creusae.)*

*Chorus*  
Ad regum thalamos, numine prospero,  
qui caelum superi quique regunt fretum  
adsint cum populis rite[^28] faventibus.  
primum, sceptriferis colla Tonantibus[^29]  
taurus celsa ferat tergore candido[^30];  
Lucinam[^31] nivei femina[^32] corporis,  
intemptata iugo[^33], placet[^34]; et asperi  
Martis sanguineas quae[^35] cohibet manūs,  
quae dat belligeris foedera gentibus  
et cornu retinet divite copiam,  
donetur tenera mitior hostia.  
et tu[^36], qui facibus legitimis ades,  
noctem discutiens auspice dexterā,  
huc incede, gradu marcidus[^37] ebrio,  
praecingens roseo tempora vinculo.  
et tu[^38] quae, gemini praevia temporis[^39],  
tarde, stella, redis semper amantibus[^40],  
te matres, avide te cupiunt nurūs[^41]  
quamprimum radios spargere lucidos.

Vincit virgineus decor[^42]  
longe Cecropias[^43] nurūs,  
et quas Taygeti[^44] iugis  
exercet iuvenum modo  
muris quod caret oppidum[^45]  
et quas Aonius latex[^46],  
Alpheosque[^47] sacer lavat.  
si forma velit aspici,  
cedent Aesonio duci[^48]  
proles fulminis improbi[^49]  
aptat qui iuga tigribus[^50],  
nec non, qui tripodas movet[^51],  
frater virginis asperae[^52],  
cedet Castore cum suo  
Pollux[^53] caestibus aptior.  
sic, sic, caelicolae[^54], precor,  
vincat femina coniuges,  
vir longe superet viros.

Haec[^55] cum femineo constitit in choro,  
unius facies praenitet[^56] omnibus.  
sic cum sole perit sidereus decor,  
et densi latitant Pleiadum greges  
cum Phoebe[^57] solidum lumine non suo[^58]  
orbem circuitis cornibus alligat.  
\[Talem dum iuvenis conspicit, en rubor  
perfudit subito purpureus genas.\]  
ostro sic niveus puniceo color  
perfusus rubuit, sic nitidum iubar[^59]  
pastor luce nova roscidus aspicit.  
ereptus thalamis Phasidis horridi,  
effrenae solitus pectora coniugis  
invitā trepidus[^60] prendere dexterā,  
felix Aeoliam corripe virginem[^61],   
nunc primum soceris, sponse, volentibus[^62].  
Concesso, iuvenes, ludite iurgio[^63],  
hinc illinc, iuvenes, mittite carmina;  
rara est in dominos iusta licentia[^64].  
candida thyrsigeri proles generosa Lyaei[^65],  
multifidam iam tempus erat succendere pinum[^66];  
excute sollemnem digitis marcentibus ignem.  
festa dicax fundat convicia fescenninus[^67],  
solvat turba iocos. tacitis eat illa tenebris,  
si qua[^68] peregrino nubit fugitiva marito.

### ACTUS SECUNDUS

*(Audito hymenaeo, Medea furit; nutrix conatur eam sedare.)*

*Medea*  
Occidimus, aures pepulit hymenaeus[^69] meas.  
vix ipsa tantum, vix adhuc credo malum.  
hoc facere Iason potuit, erepto[^70] patre  
patriā atque regno, sedibus solam exteris  
deserere durus ? merita contempsit mea  
qui scelere flammas viderat vinci et mare ?  
adeone credit omne consumptum nefas[^71] ?  
incerta, vaecors, mente vaesana, feror  
partes in omnes ; unde me ulcisci queam ?  
utinam esset illi frater[^72] \! est coniunx ; in hanc  
ferrum exigatur. hoc meis satis est malis ?  
si quod Pelasgae[^73], si quod urbes barbarae  
novere facinus quod tuae ignorent manūs,  
nunc est parandum. scelera te hortentur tua  
et cuncta redeant \- inclitum regni decus  
raptum et nefandae virginis parvus comes[^74]  
divisus ense, funus ingestum patri[^75]  
sparsumque ponto corpus, et Peliae senis  
decocta aeno membra[^76]. funestum impie  
quam saepe fudi sanguinem \! et nullum scelus  
irata feci ; movit infelix amor.

Quid tamen Iason potuit, alieni arbitri  
iurisque factus[^77] ? debuit ferro obvium  
offerre pectus \- melius, a melius, dolor  
furiose, loquere. si potest, vivat meus,  
ut fuit, Iason ; si minus, vivat tamen,  
memorque nostri muneri parcat meo[^78].  
culpa est Creontis tota, qui sceptro impotens  
coniugia solvit quique genetricem abstrahit  
natis et arto[^79] pignore astrictam fidem  
dirimit ; petatur, solus hic poenas luat  
quas debet. alto cinere cumulabo domum ;  
videbit atrum verticem[^80] flammis agi  
Malea longas navibus flectens moras[^81].

*Nutrix*  
Sile, obsecro, questusque secreto abditos  
manda dolori. gravia quisquis vulnera  
patiente et aequo mutus animo pertulit,  
referre[^82] potuit ; ira quae tegitur nocet ;  
professa perdunt odia vindictae locum.

*Medea*  
Levis est dolor qui capere consilium potest  
et clepere sese ; magna non latitant mala.  
libet ire contra.

*Nutrix*  
Siste furialem impetum,  
alumna ; vix te tacita defendit quies.

*Medea*  
Fortuna fortes metuit, ignavos premit.

*Nutrix*  
Tunc est probanda, si locum virtus habet[^83].

*Medea*  
Numquam potest non esse virtuti locus.

*Nutrix*  
Spes nulla rebus monstrat adflictis viam.

*Medea*  
Qui nil potest sperare, desperet nihil.

*Nutrix*  
Abiere Colchi[^84], coniugis nulla est fides  
nihilque superest opibus e tantis tibi.

*Medea*  
Medea superest \! hīc[^85] mare et terras vides  
ferrumque et ignes et deos et fulmina.

*Nutrix:* Rex est timendus.   
*Medea:*			Rex meus fuerat pater.

*Nutrix:* Non metuis arma ?   
*Medea:* 			Sint licet terra edita[^86].

*Nutrix:* Moriere.   
*Medea:* 		Cupio.  
*Nutrix:* 			     Profuge.  
*Medea:*					Paenituit fugae[^87] 

*Nutrix:* Medea,  
*Medea:* 	    Fiam[^88].  
*Nutrix:* 		   Mater es.  
*Medea:* 				Cui sim vides[^89].

*Nutrix:* Profugere dubitas ?  
*Medea:*			Fugiam, at ulciscar prius.

*Nutrix:* Vindex sequetur.  
*Medea:* 			Forsan inveniam moras[^90].

*Nutrix*  
Compesce verba; parce iam, demens, minis,  
animosque minue ; tempori aptari decet[^91].

*Medea*  
Fortuna opes auferre, non animum potest[^92].   
sed cuius ictu regius cardo[^93] strepit ?  
ipse est Pelasgo tumidus imperio Creo.

*(Creo, rex Corinthi, urget Medeam abire imperio.)*

*Creo*  
Medea, Colchi noxium Aeetae genus,  
nondum meis exportat e regnis pedem ?  
molitur[^94] aliquid ; nota fraus, nota est manus.  
cui parcet illa, quemve securum sinet ?  
abolere propere[^95] pessimam ferro luem   
equidem parabam ; precibus evicit gener[^96].  
concessa vita est; liberet fines metu,  
abeatque tuta.   
*\[Videt Medeam appropinquantem\]*  
Fert gradum contra[^97] ferox,  
minaxque nostros propius affatus petit[^98].  
arcete, famuli, tactu et accessu procul,  
iubete sileat. regium imperium pati   
aliquando discat. vade veloci fugā,   
monstrumque saevum horribile iamdudum avehe.

*Medea*  
Quod crimen aut quae culpa multatur[^99] fugā ?

*Crea*  
Quae causa pellat, innocens mulier rogat.

*Medea*  
Si iudicas, cognosce[^100] ; si regnas, iube.

*Creo*  
Aequum atque iniquum regis imperium feras. 

*Medea*  
Iniqua numquam regna perpetuo manent.

*Creo*  
I, querere Colchis.

*Medea*  
Redeo; qui avexit, ferat[^101].

*Creo*  
Vox constituto sera decreto venit[^102].

*Medea*  
Qui statuit aliquid parte inaudita altera,  
aequum licet statuerit, haud aequus fuit.

*Creo*  
Auditus a te Pelia supplicium tulit ?  
sed fare, causae detur egregiae locus.

*Medea*  
Difficile quam sit animum ab irā flectere  
iam concitatum, quamque regale hoc putet,  
sceptris superbas quisquis admovit manūs,  
qua coepit, ire, regiā didici meā[^103].  
quamvis enim sim clade miseranda obruta,  
expulsa supplex sola deserta, undique  
afflicta, quondam nobili fulsi[^104] patre  
avoque clarum Sole deduxi genus.  
quodcumque[^105] placidis flexibus Phasis[^106] rigat  
Pontusque quidquid Scythicus a tergo videt,  
palustribus quā maria dulcescunt aquis,  
armata peltis[^107] quidquid exterret cohors  
inclusa ripis vidua[^108] Thermodontiis[^109],  
hoc omne noster genitor imperio regit.  
generosa, felix, decore regali potens  
fulsi ; petebant tunc meos thalamos proci[^110],  
qui nunc petuntur[^111]. rapida fortuna ac levis  
praecepsque regno eripuit[^112], exilio dedit.  
Confide regnis, cum levis magnas opes  
huc ferat et illuc casus \! hoc reges habent  
magnificum et ingens, nulla quod rapiat dies :  
prodesse miseris, supplices fido lare[^113]  
protegere. solum hoc Colchico regno extuli:  
decus illud ingens Graeciae[^114] et florem inclitum[^115],  
praesidia Achivae gentis[^116] et prolem deum[^117]  
servasse memet. munus est Orpheus meum[^118],  
qui saxa cantu mulcet et silvas trahit,  
geminique munus Castor et Pollux meum est,  
satique Boreā[^119], quique trans Pontum quoque  
summota Lynceus lumine immisso videt[^120],  
omnesque Minyae ; nam ducem taceo ducum[^121],  
pro quo nihil debetur ; hunc nulli imputo ;  
vobis revexi ceteros, unum[^122] mihi.  
Incesse nunc et cuncta flagitia ingere[^123].  
fatebor : obici crimen hoc solum potest,  
Argo reversa[^124]. virgini placeat pudor  
paterque placeat[^125] ; tota cum ducibus ruet  
Pelasga tellus, hic tuus primum gener  
tauri ferocis ore flammanti occidet[^126].  
fortuna causam quae volet nostram premat,  
non paenitet servasse tot regum decus.  
quodcumque culpā praemium ex omni tuli ,  
hoc est penes te[^127]. si placet, damna ream ;  
sed redde crimen[^128]. sum nocens, fateor, Creo ;  
talem sciebas esse, cum genua attigi  
fidemque supplex praesidis dextrae[^129] peti ;  
iterum miseriis angulum ac sedem rogo  
latebrasque viles. urbe si pelli placet[^130],  
detur remotus aliquis in regnis locus.

*Creo*  
Non esse me qui sceptra violentus geram  
nec qui superbo miserias calcem[^131] pede,  
testatus equidem videor haud clare parum  
generum exulem legendo[^132], et afflictum et gravi  
terrore pavidum, quippe quem poenae expetit  
letoque Acastus regna Thessalica optinens[^133].  
senio trementem debili atque aevo gravem  
patrem peremptum queritur et caesi senis  
discissa membra, cum dolo captae tuo   
piae sorores impium auderent nefas.  
potest Iason, si tuam causam amoves,  
suam tueri ; nullus innocuum cruor  
contaminavit, afuit ferro manus,  
proculque vestro purus a coetu stetit[^134].  
tu, tu malorum machinatrix facinorum,  
feminea cui nequitia ad audenda omnia,  
robur virile est, nulla famae memoria,  
egredere, purga regna, letales simul  
tecum aufer herbas, libera cives metu,  
aliā sedens tellure sollicita deos.

*Medea*  
Profugere cogis ? redde fugienti ratem  
vel redde comitem[^135]. fugere cur solam iubes ?  
non sola veni. bella[^136] si metuis pati,  
utrumque regno pelle[^137]. cur sontes duos  
distinguis ? illi Pelia, non nobis iacet[^138] ;  
fugam, rapinas adice, desertum patrem  
lacerumque fratrem, quidquid etiam nunc novas  
docet maritus coniuges[^139], non est meum[^140].  
totiens nocens sum facta, sed numquam mihi.

*Creo*  
Iam exisse decuit. quid seris[^141] fando[^142] moras ?

*Medea*  
Supplex recedens illud extremum precor :  
ne culpa natos matris insontes trahat.

*Creo*  
Vade; hos paterno ut genitor excipiam sinu[^143].

*Medea*  
Per ego auspicatos regii thalami toros,  
per spes futuras perque regnorum status,  
Fortuna variā dubia quos agitat vice[^144],  
precor, brevem largire[^145] fugienti moram,  
dum extrema natis mater infigo oscula,  
fortasse moriens.

*Creo*  
Fraudibus tempus petis.

*Medea*  
Quae fraus timeri tempore exiguo potest ?

*Creo*  
Nullum ad nocendum tempus angustum[^146] est malis .

*Medea*  
Parumne miserae temporis lacrimis negas[^147] ?

*Creo*  
Etsi repugnat precibus infixus timor[^148],  
unus parando dabitur exilio dies.

*Medea*  
Nimis est, recidas aliquid ex isto licet[^149].  
et ipsa propero.

*Creo*  
Capite supplicium lues[^150],  
clarum priusquam Phoebus attollat diem   
nisi cedis Isthmo[^151]. Sacra me thalami vocant,  
vocat precari festus Hymenaeo dies. \[*Exeunt*\]

*(Chorus refert audaciam primorum nautarum, qui primi mare pererraverunt)*

*Chorus*  
Audax nimium qui freta primus   
rate tam fragili perfida rupit[^152];   
terrasque suas post terga videns,   
animam levibus credidit auris;  
dubioque secans aequora cursu,  
potuit tenui fidere ligno,  
inter vitae mortisque vias   
nimium gracili limite ducto[^153].

Candida nostri saecula patres  
videre, procul[^154] fraude remota.  
sua quisque piger litora tangens,   
patrioque senex factus in arvo,  
parvo dives[^155], nisi quas tulerat   
natale solum, non norat opes.  
nondum quisquam sidera norat,  
stellisque quibus pingitur aether   
non erat usus, nondum pluvias  
Hyadas[^156] poterat vitare ratis,  
non Oleniae lumina caprae[^157],  
nec quae sequitur flectitque senex  
Attica tardus plaustra Bootes[^158],  
nondum Boreas, nondum Zephyrus[^159]   
nomen habebant.

Ausus Tiphys pandere vasto   
carbasa[^160] ponto, legesque novas   
scribere ventis : nunc lina sinu  
tendere toto, nunc prolato  
pede[^161] transversos captare Notos[^162],  
nunc antemnas[^163] medio tutas  
ponere malo[^164], nunc in summo   
religare loco, cum iam totos   
avidus nimium navita[^165] flatus[^166]  
optat et alto rubicunda tremunt  
sipara[^167] velo.

Bene dissaepti foedera mundi   
traxit in unum Thessala pinus[^168]  
iussitque pati verbera[^169] pontum,   
partemque metus fieri nostri   
mare sepositum[^170].

Dedit illa[^171] graves improba poenas[^172]  
per tam longos ducta timores,  
cum duo montes, claustra profundi[^173],  
hinc atque illinc subito impulsu   
velut aetherio gemerent sonitu,  
spargeret arces nubesque ipsas  
mare deprensum.

Palluit audax Tiphys et omnes   
labente manu misit habenas,  
Orpheus tacuit torpente lyrā,  
ipsaque vocem perdidit Argo[^174].  
quid cum Siculi virgo Pelori[^175],  
rabidos utero succincta canes[^176],  
omnes pariter solvit hiatus[^177] ?  
quis non totos horruit artus  
totiens uno latrante malo[^178] ?  
quid cum Ausonium dirae pestes[^179]  
voce canora mare mulcerent,  
cum Pieriā resonans citharā  
Thracius Orpheus solitam cantu  
retinere rates paene coegit   
Sirena[^180] sequi[^181] ? quod fuit huius   
pretium cursus ? aurea pellis,   
maiusque mari Medea malum,  
merces primā digna carinā.  
Nunc iam cessit pontus et omnes   
patitur leges ; non Palladiā  
compacta manu regumque ferens   
inclita remos quaeritur Argo[^182] ;  
quaelibet altum[^183] cumba[^184] pererrat.  
terminus omnis motus[^185], et urbes  
muros terrā posuere novā,  
nil quā fuerat sede reliquit  
pervius orbis[^186] :

Indus gelidum potat Araxen[^187],  
Albin[^188] Persae Rhenumque bibunt.  
venient annis saecula seris,  
quibus Oceanus vincula rerum  
laxet et ingens pateat tellus  
Tethysque novos detegat orbes  
nec sit terris ultima Thule[^189].

### ACTUS TERTIUS

*(Nutrix urget Medeam ad fugam, describitque furorem eius. Medea autem se vindicatura annuntiat.)*

*Nutrix*  
Alumna, celerem quo rapis tectis[^190] pedem ?  
resiste et iras comprime ac retine impetum.  
\[*sibi, Medeam observans*\] Incerta qualis entheos[^191] gressūs tulit  
cum iam recepto maenas[^192] insanit deo,	  
Pindi[^193] nivalis vertice aut Nysae[^194] iugis,  
talis recursat huc et huc motu effero,  
furoris ore signa lymphati[^195] gerens.  
flammata facies spiritum ex alto citat,  
proclamat, oculos uberi fletu rigat,  
renidet[^196]; omnis specimen affectus capit.  
quo pondus animi vergat, ubi ponat minas,  
haeret[^197]; minatur aestuat queritur gemit.  
ubi se iste fluctus franget ? exundat furor.  
non facile secum versat aut medium scelus ;  
se vincet[^198]. irae novimus veteris notas.  
magnum aliquid instat, efferum immane impium.  
vultum furoris cerno. di fallant metum \!

*Medea*  
\[*sibi*\] Si quaeris odio, misera, quem statuas modum[^199],  
imitare amorem[^200]. regias egone ut faces[^201]  
inulta patiar ? segnis hic ibit dies,  
tanto petitus ambitu, tanto datus ?  
dum terra caelum media[^202] libratum feret,  
nitidusque certas mundus evolvet vices[^203],  
numerusque harenis derit[^204], et solem dies,  
noctem sequentur astra, dum siccas polus  
versabit Arctos[^205], flumina in pontum cadent,  
numquam meus cessabit in poenas furor,  
crescetque semper. quae ferarum immanitas,  
quae Scylla, quae Charybdis Ausonium mare  
Siculumque sorbens[^206], quaeve anhelantem premens  
Titana[^207] tantis Aetna[^208] fervebit minis?  
non rapidus amnis, non procellosum[^209] mare,  
Pontusve Coro[^210] saevus aut vis ignium  
adiuta flatu, possit imitari impetum  
irasque nostras[^211] ; sternam et evertam omnia.  
Timuit[^212] Creontem ac bella Thessalici ducis[^213] ?  
amor timere neminem verus potest.  
sed cesserit coactus et dederit manūs ;  
adire certe et coniugem extremo alloqui  
sermone potuit[^214]. hoc quoque extimuit ferox.  
laxare certe tempus immitis fugae  
genero licebat[^215] \- liberis unus dies  
datus est duobus. non queror tempus breve ;  
multum patebit. faciet hic, faciet dies  
quod nullus[^216] umquam taceat. invadam deos  
et cuncta quatiam.

*Nutrix*  
Recipe turbatum malis,  
era[^217], pectus, animum mitiga.

*Medea*  
Sola est quies,  
mecum ruinā cuncta si video obruta ;  
mecum omnia abeant[^218]. trahere, cum pereas, libet .

*Nutrix*  
Quam multa sint timenda, si perstas, vide ;  
nemo potentes aggredi tutus potest. 

*(Iason profert se invitum deserere Medeam. Medea autem eum implorat atque memorat multa officia quae praestitit ei, ad eum iuvandum servandumque.)*

*Iason*  
O dura fata semper et sortem asperam,  
cum saevit et cum parcit ex aequo malam[^219] \!  
remedia quotiens invenit nobis deus  
periculis peiora; si vellem fidem  
praestare meritis coniugis, leto fuit  
caput offerendum ; si mori nollem, fide   
misero[^220] carendum. non timor vicit fidem,  
sed trepida pietas ; quippe sequeretur necem  
proles parentum. sancta si caelum incolis  
Iustitia, numen invoco ac testor tuum :  
nati patrem vicere. quin ipsam[^221] quoque,  
etsi ferox est corde nec patiens iugi,  
consulere[^222] natis malle quam thalamis reor.  
constituit animus precibus iratam aggredi[^223].  
atque ecce, viso memet[^224], exiluit, furit,  
fert odia prae se; totus in vultu est dolor.

*Medea*  
Fugimus, Iason, fugimus. hoc non est novum,  
mutare sedes ; causa fugiendi nova est \-  
pro te solebam fugere. discedo exeo,  
penatibus profugere quam cogis tuis[^225] ;  
at quo remittis[^226] ? Phasin et Colchos petam  
patriumque regnum quaeque fraternus cruor  
perfudit arva ? quas peti terras iubes ?  
quae maria monstras ? Pontici fauces freti  
per quas revexi nobilem regum manum[^227]  
adulterum[^228] secuta per Symplegadas[^229] ?  
parvamne Iolcon, Thessala an Tempe petam ?  
quascumque aperui tibi vias, clausi mihi.  
quo me remittis ? exuli exilium imperas  
nec das[^230]. eatur. regius iussit gener ;  
nihil recuso. dira supplicia ingere ;  
merui. cruentis paelicem[^231] poenis premat  
regalis ira, vinculis oneret manūs  
clausamque saxo[^232] noctis aeternae obruat ;  
minora meritis[^233] patiar.  
Ingratum caput,  
revolvat animus[^234] igneos tauri[^235] halitūs,  
interque saevos gentis indomitae metūs  
armifero in arvo flammeum Aeetae pecus,  
hostisque subiti tela[^236], cum iussu meo  
terrigena miles[^237] mutua caede occidit.  
adice expetita spolia Phrixei arietis[^238],  
somnoque iussum lumina ignoto dare  
insomne monstrum[^239], traditum fratrem neci  
et scelere in uno non semel factum scelus[^240],  
ausasque natas[^241] fraude deceptas mea  
secare membra non revicturi senis[^242].  
per spes tuorum liberum et certum larem[^243],  
per victa monstra, per manūs, pro te quibus  
numquam peperci, perque praeteritos metūs,  
per caelum et undas coniugi[^244] testes mei,  
miserere, redde supplici felix vicem.  
aliena quaerens regna deserui mea ;  
ex opibus illis, quas procul raptas Scythae  
usque a perustis Indiae populis agunt[^245],  
quas quia referta vix domus gaza capit,  
ornamus auro nemora[^246], nil exul tuli  
nisi fratris artus. hos quoque impendi tibi,  
tibi patria cessit, tibi pater, frater, pudor \-  
hac dote nupsi. redde fugienti sua.

*Iason*  
Perimere cum te vellet infestus Creo,   
lacrimis meis evictus exilium dedit.

*Medea*  
Poenam putabam ; munus ut video est fuga.

*Iason*  
Dum licet abire, profuge teque hinc eripe ;  
gravis ira regum est semper.

*Medea*  
Hoc suades mihi,  
praestas Creusae[^247]; paelicem invisam amoves.

*Iason*  
Medea amores obicit ?

*Medea*  
Et caedem et dolos.

*Iason*  
Obicere tandem quod potes crimen mihi ?

*Medea*  
Quodcumque feci.

*Iason*  
Restat hoc unum insuper,  
tuis ut etiam sceleribus fiam nocens.

*Medea*  
Tua illa, tua sunt illa; cui prodest scelus,  
is fecit. omnes coniugem[^248] infamem arguant ;  
solus tuere[^249], solus insontem voca ;  
tibi innocens sit quisquis est pro te nocens.

*Iason*  
Ingrata vita est cuius acceptae pudet[^250].

*Medea*  
Retinenda non est cuius acceptae pudet.[^251]

*Iason*  
Quin potius irā concitum pectus doma,  
placare[^252] natis[^253].

*Medea*  
Abdico eiuro abnuo[^254],  
meis Creusa liberis fratres dabit ?

*Iason*  
Regina natis exulum, afflictis potens.

*Medea*  
Non veniat umquam tam malus miseris dies  
qui prole foeda misceat prolem inclitam,  
Phoebi nepotes Sisyphi nepotibus[^255].

*Iason*  
Quid, misera, meque teque in exitium trahis ?  
abscede quaeso.

*Medea*  
Supplicem audivit Creo.

*Iason*  
Quid facere possim, loquere.

*Medea*  
Pro me? vel scelus[^256].

*Iason*  
Hinc rex et illinc \-

*Medea*  
Est (et hic maior metus)  
Medea. nos confligere[^257]. certemus[^258] sine,  
sit pretium Iason.

*Iason*  
Cedo defessus malis.  
et ipsa casūs saepe iam expertos time[^259].

*Medea*  
Fortuna semper omnis infra me stetit.

*Iason*  
Acastus instat.

*Medea*  
Propior est hostis Creo ;  
utrumque profuge. non ut in socerum manūs  
armes, nec ut te caede cognatā inquines[^260],  
Medea cogit[^261] ; innocens mecum fuge.

*Iason*  
Et quis resistet, gemina si bella ingruant,  
Creo atque Acastus arma si iungant sua ?

*Medea*  
His adice[^262] Colchos, adice et Aeeten ducem[^263],  
Scythas Pelasgis iunge ; demersos dabo[^264].

*Iason*  
Alta extimesco sceptra.

*Medea*  
Ne cupias vide[^265].

*Iason*  
Suspecta ne sint, longa colloquia amputa.

*Medea[^266]*  
Nunc summe toto Iuppiter caelo tona,  
intende dextram, vindices flammas para,   
omnemque ruptis nubibus mundum quate.  
nec deligenti tela librentur manu  
vel me vel istum[^267]; quisquis e nobis cadet  
nocens peribit, non potest in nos tuum  
errare fulmen.

*Iason*  
Sana meditari incipe   
et placida fare. si quod ex soceri domo  
potest fugam levare solamen[^268], pete.

*Medea*  
Contemnere animus regias, ut scis, opes   
potest soletque[^269] ; liberos tantum fugae  
habere comites liceat[^270], in quorum sinu  
lacrimas profundam[^271]. te novi nati manent.

*Iason*  
Parere precibus cupere me fateor tuis ;  
pietas vetat ; namque istud ut possim pati,  
non ipse memet cogat et rex et socer[^272].  
haec causa vitae est, hoc perusti pectoris   
curis levamen. spiritu citius queam   
carere, membris, luce.

*Medea*  
\[*secum*\] Sic natos amat ?  
bene est, tenetur, vulneri patuit locus[^273] \-  
\[*Iasoni*\] suprema certe liceat abeuntem loqui  
mandata[^274], liceat ultimum amplexum dare ;  
gratum est et illud. voce iam extremā peto,  
ne, si quā noster dubius effudit dolor,  
maneant in animo verba ; melioris tibi  
memoria nostri sedeat ; haec irae data  
oblitterentur[^275].

*Iason*  
Omnia ex animo expuli,   
precorque et ipse, fervidam ut mentem regas  
placideque tractes ; miserias lenit quies. \[*Exit*\]

*Medea*  
Discessit. itane est ? vadis oblitus mei  
et tot meorum facinorum ? excidimus tibi[^276] ?  
numquam excidemus. \[*sibi*\] hoc age, omnes advoca  
vires et artes. fructus est scelerum tibi  
nullum scelus putare[^277]. vix fraudi est locus ;  
timemur[^278]. hāc aggredere[^279], quā nemo potest  
quicquam timere. perge nunc, aude, incipe  
quidquid potest Medea, quidquid non potest.  
Tu, fida nutrix, socia maeroris mei  
variique casūs, misera consilia adiuva.  
est palla[^280] nobis, munus aetherium, domūs  
decusque regni, pignus Aeetae datum  
a Sole generis ; est et auro textili  
monile[^281] fulgens ; quodque gemmarum nitor  
distinguit aurum[^282], quo solent cingi comae.  
haec nostra nati dona nubenti[^283] ferant,  
sed ante diris inlita[^284] ac tincta artibus.  
vocetur Hecate. sacra letifica appara ;  
statuantur arae, flamma iam tectis[^285] sonet.

*(Chorus canit de potestate foeminae furentis, atque de poenis quas Argonautae sustulerunt pro mare violatā.)*

*Chorus*  
Nulla vis flammae tumidive venti  
tanta, nec teli metuenda torti,  
quanta cum coniunx viduata taedis[^286]  
ardet et odit ;

non ubi hibernos nebulosus imbres  
Auster[^287] advexit, properatque torrens  
Hister[^288], et iunctos vetat esse pontes[^289],  
ac vagus errat ;

non ubi impellit Rhodanus[^290] profundum[^291],  
aut ubi in rivos nivibus solutis  
sole iam forti medioque vere  
tabuit Haemus[^292].

caecus est ignis stimulatus irā  
nec regi curat patiturve frenos,  
aut timet mortem ; cupit ire in ipsos  
obvius enses[^293].

Parcite, o divi, veniam precamur,  
vivat ut tutus mare qui subegit[^294] ;  
sed furit vinci dominus profundi  
regna secunda[^295].

ausus aeternos agitare currus[^296],  
immemor metae iuvenis paternae,  
quos polo sparsit furiosus ignes   
ipse recepit[^297].

constitit nulli via nota magno[^298] ;  
vade quā tutum populo priori[^299],  
rumpe nec sacro, violente, sancta  
foedera mundi[^300].

Quisquis audacis tetigit carinae[^301]  
nobiles remos, nemorisque sacri  
Pelion[^302] densa spoliavit umbra,  
quisquis intravit scopulos vagantes[^303]  
et, tot emensus pelagi labores,  
barbarā funem[^304] religavit orā,  
raptor externi rediturus auri[^305],  
exitu diro temerata[^306] ponti  
iura piavit[^307].

Exigit poenas mare provocatum[^308].  
Tiphys in primis, domitor profundi,  
liquit indocto regimen magistro[^309] ;  
litore externo, procul a paternis  
occidens regnis, tumuloque vili  
tectus, ignotas iacet inter umbras.  
Aulis, amissi memor inde regis  
portibus lentis retinet carinas[^310],  
stare querentes[^311].

Ille vocali genitus Camenā[^312],  
cuius ad chordas, modulante plectro,  
restitit torrens, siluere venti,  
cum suo cantu volucris relicto  
adfuit, totā comitante silvā,  
Thracios sparsus iacuit per agros,  
at caput tristi fluitavit Hebro[^313] ;  
contigit notam[^314] Styga Tartarumque,  
non rediturus.

Stravit[^315] Alcides[^316] Aquilone natos[^317],  
patre Neptuno genitum[^318] necavit,   
sumere innumeras solitum figuras ;  
ipse[^319] post terrae pelagique pacem[^320],  
post feri Ditis patefacta regna,  
vivus ardenti recubans in Oetā[^321]  
praebuit saevis sua membra flammis,  
tabe consumptus gemini cruoris[^322],  
munere nuptae[^323] .

Stravit Ancaeum violentus ictu  
saetiger[^324] ; fratrem, Meleagre[^325], matris  
impius mactas[^326], morerisque dextrā  
matris iratae. meruere cuncti.  
morte quod crimen tener expiavit  
Herculi magno puer[^327] inrepertus[^328],  
raptus, heu, tutas puer inter undas?  
ite nunc, fortes, perarate pontum  
fonte timendo[^329].

Idmonem[^330], quamvis bene fata nosset,  
condidit serpens Libycis harenis ;  
omnibus verax, sibi falsus uni[^331],  
concidit Mopsus, caruitque Thebis.  
ille[^332] si vere cecinit futura,  
exul errabit Thetidis maritus[^333].  
igne fallaci nociturus Argis[^334],  
Nauplius praeceps cadet in profundum ;  
occidet proles[^335], patrioque pendet  
crimine[^336] poenas ; 	

fulmine et ponto moriens Oileus[^337] ;  
coniugis fatum redimens, Pheraei  
uxor[^338], impendens animam marito.  
ipse qui praedam spoliumque iussit   
aureum[^339] primā revehi carinā,  
ustus accenso Pelias aeno[^340]  
arsit angustas vagus inter undas.  
iam satis, divi, mare vindicastis ;  
parcite iusso[^341].

### ACTUS QUARTUS

*(Nutrix narrat quid Medea agat, quidque paret.)*

*Nutrix*  
Pavet animus, horret, magna pernicies adest.   
immane quantum augescit et semet dolor  
accendit ipse, vimque praeteritam integrat[^342].  
vidi[^343] furentem saepe et aggressam deos,  
caelum trahentem ; maius his, maius parat   
Medea monstrum. namque ut attonito[^344] gradu   
evasit et penetrale[^345] funestum attigit,  
totas opes effundit, et quidquid diu   
etiam ipsa timuit promit[^346], atque omnem explicat[^347]   
turbam malorum, arcana secreta abdita,  
et triste laevā comprecans sacrum[^348] manu,   
pestes vocat, quascumque ferventis creat   
harena Libyae, quasque perpetua nive   
Taurus[^349] cohercet frigore Arctoo[^350] rigens,  
et omne monstrum. tracta magicis cantibus   
squamifera latebris turba[^351] desertis adest.  
hic saeva serpens corpus immensum trahit,  
trifidamque linguam exertat et quaerit quibus   
mortifera veniat ; carmine[^352] audito, stupet,  
tumidumque nodis corpus aggestis[^353] plicat   
cogitque in orbes. "parva sunt" inquit "mala  
et vile telum est, ima quod tellus creat ;  
caelo petam venena. iam iam tempus est  
aliquid movere fraude vulgari altius[^354].  
huc ille vasti more torrentis iacens  
descendat anguis[^355], cuius immensos duae,  
maior minorque, sentiunt nodos ferae[^356]  
(maior Pelasgis apta, Sidoniis minor[^357]),  
pressasque tandem solvat Ophiuchus[^358] manus,  
virusque[^359] fundat; adsit ad cantūs meos  
lacessere ausus gemina Python numina[^360].  
et Hydra et omnis redeat Herculeā manu  
succisa serpens, caede se reparans suā.  
tu quoque relictis pervigil Colchis ades,  
sopite primum cantibus, serpens[^361], meis[^362]. "

Postquam evocavit omne serpentum genus,  
congerit in unum frugis infaustae mala[^363].  
quaecumque generat invius saxis Eryx[^364],  
quae fert opertis hieme perpetuā iugis  
sparsus cruore Caucasus Promethei,  
et quīs[^365] sagittas divites Arabes linunt,  
pharetraque pugnax Medus aut Parthi leves,  
aut quos sub axe frigido sucos legunt[^366]  
lucis[^367] Suebae[^368] nobiles Hyrcaniis ;  
quodcumque tellus vere nidifico creat,  
aut rigida cum iam bruma discussit decus  
nemorum[^369], et nivali cuncta constrinxit gelu,  
quodcumque gramen flore mortifero viret,  
quicumque tortis sucus in radicibus  
causas nocendi gignit, attrectat[^370] manu.  
Haemonius illas contulit pestes Athos[^371],  
has Pindus ingens, illa Pangaei iugis  
teneram cruentā falce deposuit comam[^372] ;  
has aluit altum gurgitem Tigris premens,  
Danuvius illas, has per arentes plagas[^373]  
tepidis Hydaspes[^374] gemmifer currens aquis,  
nomenque terris qui dedit Baetis suis[^375],  
Hesperia pulsans maria[^376] languenti vado[^377].  
haec passa ferrum est, dum parat Phoebus diem[^378] ;  
illius altā nocte succisus[^379] frutex ;  
at huius ungue secta cantato seges[^380].  
mortifera carpit gramina ac serpentium  
saniem[^381] exprimit, miscetque et obscenas aves,  
maestique cor bubonis et raucae strigis[^382]  
exsecta vivae viscera. haec[^383] scelerum artifex  
discreta[^384] ponit : his[^385] rapax vis ignium,  
his gelida pigri frigoris glacies inest.  
addit venenis verba non illis minus  
metuenda. \- sonuit ecce vesano[^386] gradu  
canitque[^387]. mundus vocibus primis tremit.

*(Medea invocat divos atque manes, tum miscet herbas et alias res horrendas, ad venenum magicum componendum.)*

*Medea*  
Comprecor vulgus silentum[^388], vosque ferales deos,  
et Chaos caecum atque opacam Ditis umbrosi domum,  
Tartari ripis ligatos squalidae Mortis specūs[^389].  
supplicis, animae, remissis currite ad thalamos novos[^390] :  
rota resistat membra torquens[^391], tangat Ixion humum,  
Tantalus securus undas hauriat Pirenidas.  
vos quoque, urnis quas foratis inritus ludit labor,   
Danaides, coite : vestras hic dies quaerit manus.   
gravior uni poena sedeat: coniugis socero mei[^392] ;  
lubricus per saxa retro Sisyphum volvat lapis[^393].  
Nunc meis vocata sacris, noctium sidus[^394], veni  
pessimos induta vultus, fronte non unā minax.

Tibi, more gentis vinculo solvens comam[^395],  
secreta nudo nemora lustravi pede,  
et evocavi nubibus siccis aquas,  
egique ad imum maria, et Oceanus graves  
interius[^396] undas, aestibus victis, dedit ;  
pariterque mundus lege confusā aetheris  
et solem et astra vidit, et vetitum mare  
tetigistis, ursae[^397]. temporum flexi vices :  
aestiva tellus floruit[^398] cantu meo,  
coacta messem vidit hibernam Ceres ;  
violenta Phasis vertit in fontem vada  
et Hister[^399], in tot ora divisus, truces[^400]  
compressit undas, omnibus ripis piger.  
sonuere fluctūs, tumuit insanum mare  
tacente vento ; nemoris antiqui domus  
amisit umbras, vocis imperio meae  
die reducto ; Phoebus in medio stetit,  
Hyadesque[^401] nostris cantibus motae labant :  
adesse sacris tempus est, Phoebe, tuis.

Tibi haec cruentā serta[^402] texuntur manu,  
novena[^403] quae serpens ligat,  
tibi haec Typhoeus membra[^404] quae discors tulit,  
qui regna concussit Iovis.  
vectoris[^405] istic perfidi sanguis inest,  
quem Nessus expirans dedit.  
Oetaeus isto cinere defecit rogus,  
qui virus Herculeum bibit[^406].  
piae sororis, impiae matris, facem   
ultricis Althaeae[^407] vides.  
reliquit istas invio plumas specu   
Harpyia[^408], dum Zeten fugit.  
his adice pinnas sauciae Stymphalidos[^409]   
Lernaea passae spicula[^410].  
sonuistis, arae ; tripodas agnosco meos,  
favente commotos deā[^411].

Video Triviae[^412] currūs agiles,  
non[^413] quos pleno lucida vultu  
pernox agitat, sed quos facie  
lurida maesta, cum Thessalicis  
vexata[^414] minis, caelum freno  
propiore[^415] legit[^416]. sic face tristem   
pallida lucem funde per auras ;  
horrore novo terre populos,   
inque auxilium, Dictynna, tuum   
pretiosa sonent aera Corinthi[^417].  
tibi sanguineo caespite[^418] sacrum   
sollemne damus, tibi de medio   
rapta sepulchro fax nocturnos   
sustulit ignes, tibi mota caput   
flexā voces cervice dedi,  
tibi funereo de more iacens  
passos cingit vitta capillos[^419],  
tibi iactatur tristis Stygiā   
ramus ab undā, tibi nudato  
pectore maenas[^420] sacro feriam   
bracchia cultro. manet noster  
sanguis ad aras; assuesce, manus,  
stringere ferrum, carosque pati  
posse cruores[^421] \- sacrum laticem  
percussa dedi.

Quodsi nimium saepe vocari  
quereris votis[^422], ignosce precor ;  
causa vocandi, Persei[^423], tuos  
saepius arcūs una atque eadem est  
semper: Iason.

\[*sibi*\] Tu nunc vestes tinge Creusae,  
quas cum primum sumpserit, imas   
urat serpens flamma medullas.  
ignis fulvo clusus in auro[^424]   
latet obscurus, quem mihi caeli   
qui furta luit viscere feto[^425],  
dedit et docuit condere vires  
arte, Prometheus[^426]. dedit et tenui  
sulphure tectos Mulciber[^427] ignes,  
et vivacis fulgura flammae  
de cognato Phaethonte tuli.  
habeo mediae dona Chimaerae[^428],  
habeo flammas usto tauri[^429]  
gutture raptas, quas, permixto  
felle Medusae, tacitum iussi  
servare malum.

Adde venenis stimulos, Hecate,  
donisque meis semina flammae  
condita serva. fallant visūs,  
tactūsque ferant, meet[^430] in pectus  
venasque calor, stillent artūs,   
ossaque fument, vincatque suas   
flagrante comā nova nupta faces[^431].  
Vota tenentur ; ter latratus   
audax Hecate dedit et sacros  
edidit ignes face luciferā.

Peracta vis est omnis ; huc natos voca,  
pretiosa per quos dona nubenti[^432] feras.  
ite, ite, nati, matris infaustae genus,  
placate vobis munere et multā prece   
dominam ac novercam. vadite et celeres domum  
referte gressus, ultimo amplexu ut fruar.

*(Chorus depingit furorem Medeae, eamque exsecratur)*

*Chorus*  
Quonam cruenta maenas  
praeceps amore saevo  
rapitur ? quod impotenti  
facinus parat furore ?  
vultus citatus irā  
riget, et caput feroci  
quatiens superba motu  
regi minatur ultro[^433].  
quis credat exulem ?  
Flagrant genae rubentes,  
pallor fugat ruborem,  
nullum vagante forma  
servat diu colorem.  
huc fert pedes et illuc,  
ut tigris orba natis  
cursu furente lustrat  
Gangeticum nemus.

Frenare nescit iras  
Medea, non amores ;  
nunc ira amorque causam  
iunxere ; quid sequetur ?  
quando efferet Pelasgis   
nefanda Colchis arvis  
gressum[^434], metuque solvet   
regnum simulque reges ?  
nunc, Phoebe, mitte currus  
nullo morante loro,  
nox condat alma lucem,  
mergat diem timendum  
dux noctis Hesperus[^435].

### ACTUS QUINTUS

*(Nuntius narrat fatum domūs Creonis)*

*Nuntius*  
Periere cuncta \! concidit regni status \!  
nata atque genitor cinere permixto iacent.

*Chorus*  
Quā fraude capti ?

*Nuntius*  
Quā solent reges capi \-   
donis.

*Chorus*  
In illis esse quis potuit dolus ?

*Nuntius*  
Et ipse miror vixque iam facto malo   
potuisse fieri credo. quis cladis modus[^436] ?  
avidus per omnem regiae partem furit   
ut iussus ignis ; iam domus tota occidit,  
urbi timetur.

*Chorus*  
unda flammas opprimat[^437].  
*Nuntius*  
Et hoc in ista clade mirandum accidit :  
alit unda flammas, quoque prohibetur magis,  
magis ardet ignis ; ipsa praesidia[^438] occupat.

*(Medea de ultione persequenda deliberat)*

*Nutrix*  
Effer citatum sede Pelopea[^439] gradum,  
Medea, praeceps quaslibet terras pete.

*Medea*  
Egone ut recedam ? si profugissem prius,  
ad hoc redirem. nuptias specto novas.  
\[*sibi*\] quid, anime, cessas ? sequere felicem impetum.  
pars ultionis ista, quā gaudes, quota est ?  
amas[^440] adhuc, furiose, si satis est tibi  
caelebs[^441] Iason. quaere poenarum genus  
haut[^442] usitatum, iamque sic temet para :  
fas omne cedat, abeat expulsus pudor ;  
vindicta levis est quam ferunt purae manūs[^443].  
incumbe in iras, teque languentem[^444] excita,  
penitusque veteres pectore ex imo impetūs  
violentus hauri[^445]. quidquid admissum[^446] est adhuc,  
pietas vocetur[^447]. hoc age et faxis sciant[^448]  
quam levia fuerint, quamque vulgaris notae  
quae commodavi[^449] scelera. prolusit dolor  
per ista noster ; quid manūs poterant rudes[^450]  
audere magnum ? quid puellaris furor ?  
Medea nunc sum ; crevit ingenium malis.  
Iuvat, iuvat rapuisse fraternum caput ;  
artus[^451] iuvat secuisse et arcano patrem  
spoliasse sacro[^452], iuvat in exitium senis[^453]  
armasse natas. quaere materiam, dolor ;  
ad omne facinus non rudem dextram afferes.  
Quo te igitur, ira, mittis, aut quae perfido  
intendis hosti[^454] tela ? nescio quid ferox  
decrevit animus intus[^455], et nondum sibi  
audet fateri. stulta properavi nimis[^456] \-   
ex paelice[^457] utinam liberos hostis meus  
aliquos haberet[^458]\! \[*mora; sibi:*\] quidquid ex illo tuum est,  
Creusa peperit[^459]. placuit hoc poenae genus,  
meritoque placuit ; ultimum, agnosco, scelus  
animo parandum est. liberi quondam mei,  
vos pro paternis sceleribus poenas date.

Cor pepulit horror[^460], membra torpescunt gelu  
pectusque tremuit. ira discessit loco,  
materque tota, coniuge expulsā, redit.  
egone ut meorum liberum ac prolis meae  
fundam cruorem ? melius, a, demens furor,  
incognitum istud facinus ac dirum nefas  
a me quoque absit ; quod scelus miseri luent ?  
scelus[^461] est Iason genitor et maius scelus  
Medea mater. occidant, non sunt mei ;  
pereant \- mei sunt. crimine et culpā carent,  
sunt innocentes \- fateor, et frater fuit.  
quid, anime, titubas ? ora quid lacrimae rigant,  
variamque[^462] nunc huc ira, nunc illuc amor  
diducit ? anceps aestus[^463] incertam rapit ;  
ut saeva rapidi bella cum venti gerunt[^464],  
utrimque fluctūs maria discordes agunt[^465],  
dubiumque fervet pelagus, haut aliter meum  
cor fluctuatur. ira pietatem fugat  
iramque pietas. cede pietati, dolor.  
Huc, cara proles, unicum afflictae domus  
solamen, huc vos ferte et infusos mihi  
coniungite artus. habeat incolumes pater,  
dum et mater habeat. urguet exilium ac fuga.  
iam iam meo rapientur avulsi e sinu,  
flentes, gementes osculis. pereant patri,   
[^466]periere matri. rursus increscit dolor  
et fervet odium, repetit invitam manum  
antiqua Erinys[^467]. ira, quā ducis, sequor.  
utinam superbae turba Tantalidos[^468] meo  
exisset utero, bisque septenos parens  
natos tulissem \! sterilis in poenas fui;  
fratri patrique quod sat est, peperi duos[^469].

Quonam ista tendit turba Furiarum impotens[^470] ?  
quem quaerit aut quo flammeos ictūs parat,  
aut cui cruentas agmen infernum faces  
intentat ? ingens anguis excusso sonat  
tortus flagello[^471]. quem trabe infestā petit  
Megaera[^472] ? cuius umbra dispersis venit  
incerta membris ? frater est, poenas petit.  
dabimus, sed omnes. fige luminibus[^473] faces,  
lania, perure[^474], pectus[^475] en Furiis patet.  
Discedere a me, frater, ultrices deas,  
manesque ad imos ire securas, iube ;  
mihi me relinque, et utere[^476] hac, frater, manu  
quae strinxit[^477] ensem \- \[*unum filium interfecit*\] victimā manes tuos  
placamus istā. \- quid repens affert sonūs ?  
parantur arma, meque in exitium petunt.  
excelsa nostrae tecta conscendam domūs,  
caede incohata[^478]. \[*filio altero:*\] perge tu mecum comes.  
\[*filio mortuo*:\] tuum quoque ipsa corpus hinc mecum aveham.  
nunc hoc age, anime ; non in occulto tibi est  
perdenda virtus ; approba populo manum.

*(Iason et comites in Medeam aggrediuntur; Medea vindictam suam perficit.)*

*Iason*  
Quicumque regum cladibus fidus doles[^479],  
concurre, ut ipsam sceleris auctorem horridi  
capiamus. huc, huc fortis armiferi cohors  
conferte tela, vertite ex imo domum.

*Medea*  
Iam iam recepi sceptra, germanum, patrem,  
spoliumque Colchi pecudis auratae tenent[^480] ;  
rediere regna, rapta virginitas redit.  
o placida tandem numina, o festum diem,  
o nuptialem \! vade, perfectum est scelus;  
vindicta nondum; perage, dum faciunt manus.  
quid nunc moraris, anime ? quid dubitas potens ?  
iam cecidit ira. paenitet facti, pudet.  
quid, misera, feci ? misera ? paeniteat licet,  
feci[^481]. voluptas magna me invitam subit,  
et ecce crescit. \[*aspicit Iasonem*\] derat hoc unum mihi,  
spectator iste[^482]. nil adhuc facti reor ;  
quidquid sine isto fecimus sceleris perit[^483].

*Iason*  
En ipsa tecti parte praecipiti imminet.  
huc rapiat ignes aliquis, ut flammis cadat  
suis perusta.

*Medea*  
Congere[^484] extremum tuis  
natis, Iason, funus, ac tumulum strue ;  
coniunx socerque iusta iam functis[^485] habent,  
a me sepulti[^486] ; natus hic fatum tulit[^487],  
hic[^488] te vidente dabitur exitio pari.

*Iason*  
Per numen omne perque communes fugas  
torosque[^489], quos non nostra violavit fides,  
iam parce nato. si quod est crimen, meum est ;  
me dedo morti ; noxium macta caput.

*Medea*  
Hac quā recusas[^490], quā doles, ferrum exigam.  
i nunc, superbe, virginum thalamos pete,  
relinque matres.

*Iason*  
Vnus est poenae satis

*Medea*  
Si posset unā caede satiari haec manus,  
nullam petisset. ut duos perimam, tamen  
nimium est dolori numerus angustus meo[^491].  
in matre si quod pignus etiamnunc latet,  
scrutabor ense viscera, et ferro extraham[^492].

*Iason*  
Iam perage coeptum facinus \- haut ultra precor,  
moramque saltem supplicis dona meis[^493].

*Medea*  
Perfruere lento scelere, ne propera, dolor :  
meus dies est; tempore accepto utimur.

*Iason*  
Infesta, memet perime.

*Medea*  
Misereri iubes \-  
\[*filium alterum occidit*\] bene est, peractum est. plura non habui, dolor,  
quae tibi litarem[^494]. lumina huc tumida alleva,  
ingrate Iason. coniugem agnoscis tuam ?  
sic fugere soleo. \[*currus a duobus draconibus tractus exoritur*\] patuit in caelum via :  
squamosa gemini colla serpentes iugo  
summissa praebent. recipe iam natos, parens ;  
ego inter auras aliti curru vehar.

*Iason*  
Per alta vade spatia sublimi aethere ;  
testare nullos esse, quā veheris, deos.

[^1]:  Dei

[^2]:  *torus genialis*: cubile nuptiale

[^3]:  primus navigator; gubernator Argonautarum

[^4]:  \= \[et tu, Minerva\] quae docuisti Tiphyn frenare \[i.e. regere, ducere\] novam ratem, domituram freta

[^5]:  Neptunus

[^6]:  Hyperion, aut Sol filius eius

[^7]:  \= Hecate triformis, praebens conscium iubar \[i.e. faciem lucentem, fulgentem\] tacitis sacris

[^8]:  Pluto

[^9]:  Proserpina

[^10]:  i.e. cum meliore fide quam Medea ipsa de Iasone accepit

[^11]:  Furies

[^12]:  *thalamus*: cubiculum nuptiale

[^13]:  proli, familiae

[^14]:  Iasoni

[^15]:  *lar incertus*: domus incerta

[^16]:  produco

[^17]:  i.e. e manibus hostium

[^18]:  Medea ferebatur esse neptis Solis 

[^19]:  *purus polus*: caelum clarum

[^20]:  Corinthos, sita in isthmo qui separat duo maria, imponat *moras* navibus

[^21]:  iungat, colligat (i.e. iungat maria per deletionem suam)

[^22]:  \= ut \[ego\] ipsa feram pinum \[i.e. facem\] pronubam thalamo

[^23]:  i.e. postquam dicam preces sacrificales, ego occidam victimas super altares (*dicatis*: dedicatis)

[^24]:  *Caucasus, Pontus, Phasis*: loci prope Cholcidem, urbem natalem Medeae

[^25]:  i.e. postquam natos peperi

[^26]:  i.e. narrentur tuum repudium eodem modo quo narrant thalamos (i.e. nuptias) tuos (propter magnitudinem criminum quae evenerunt in utroque)

[^27]:  \= quo modo linques virum \[maritum\]?

[^28]:  solemniter, religiose

[^29]:  *sceptriferi tonantes*: Iupiter et Iuno

[^30]:  \= primum, ferat taurus, tergore \[i.e. tergo\] candido, colla \[sua\] celsa sceptriferis Tonantibus 

[^31]:  Iuno

[^32]:  vacca candida

[^33]:  i.e. quae numquam subiit iugum

[^34]:  subiunctivus (*placare*)

[^35]:  Pax

[^36]:  Hymen

[^37]:  titubans, vacillans

[^38]:  stella Veneris

[^39]:  *praevia*: antegrediens; *gemini temporis*: stella Veneris oritur ambo mane atque vesperi 

[^40]:  amantes, noctem desiderantes, semper arbitrantur vesperum tarde venire 

[^41]:  sponsae, uxores iuvenculae

[^42]:  pulchritudo \[Creusae\]

[^43]:  Athenienses

[^44]:  mons prope Spartam

[^45]:  \= et \[has nurūs\] quas oppidum quod caret muris \[i.e. Sparta\] exercet, modo iuvenum \[i.e. eodem modo quo exercet iuvenes masculos\]

[^46]:  Dirce, fons Beoetiae (=Aonia), prope Thebas

[^47]:  flumen Peloponnesi, prope urbem Elis

[^48]:  *dux Aesonius:* Iason, filius Aesonis

[^49]:  Bacchus, de fulmine natus

[^50]:  \= qui aptat iuga trigribus

[^51]:  Apollo

[^52]:  Diana

[^53]:  \= cedet Pollux cum Castore \[fratre\] suo

[^54]:  dei 

[^55]:  Creusa

[^56]:  lucet, splendet plus quam omnes aliae

[^57]:  Luna

[^58]:  *non suo*: quia hoc lumen de Sole accipit

[^59]:  aurora, prima lux solis

[^60]:  pavens, reluctans

[^61]:  *virgo Aeolia*: Creusa, progenies Aeolii (filius Helleni, non rex ventorum)

[^62]:  \= sponse \[i.e. Iason\], ereptus thalamis Phasidis horridi \[i.e. Medeae\], solitus prendere pectora effrenae coniugis \[cum\] invitā dexterā, trepidus, corripe virginem Aeoliam, nunc primum soceris volentibus \[dissimilibus parentibus Medeae, qui non assenserunt coniugio\]

[^63]:  *iurgium concessum*: convicia permissa (propter diem festam nuptiarum)

[^64]:  i.e. raro licet dominos irridere

[^65]:  *Lyaeus thyrsigerus*: Bacchus, gerens hastam. *proles Lyaei*: Hymen, filius Bacchi.

[^66]:  *pinum multifidam*: facem in multas partes scissam

[^67]:  scurra, derisor, qui sponsos benigne irridet

[^68]:  aliqua (fugitiva); allusio ad Medeam

[^69]:  carmen nuptiale

[^70]:  sc. "a me"

[^71]:  i.e. creditne meam potestam ad malum faciendum exstinctam esse?

[^72]:  i.e. quem possem necare, ut necavi fratrem meum

[^73]:  Graecae

[^74]:  Absyrtus, Medeae frater 

[^75]:  i.e. scelus peractus sub oculis patris

[^76]:  Pelia rex Iolcii, qui Iasonem miserat ad vellus aureum quaerendum, eique iniurias fecerat, a filias suas discerptus est, partesque corpus suus positae in vaso aeneo atque concoctae, propter fraudem Medeae; frequenter alluditur ad hoc in sequentibus.

[^77]:  i.e. coactus a Creonte ad repudium Medeae

[^78]:  \= memorque nostri \[i.e. mei\], parcat meo muneri \[i.e. vitae eius\]

[^79]:  *artus*: strictus, severus

[^80]:  acropolis Corinthi

[^81]:  isthmus Corinthi *flectabat* naves ad Maleam, in meridie Peloponneso sitam

[^82]:  i.e. reddere, ulcisci

[^83]:  \= si virtus locum habet \[ut te adiuvare possit\], tunc est probanda

[^84]:  i.e cives Colchidis, urbis tuae, te deseruerunt 

[^85]:  i.e. in me, Medea

[^86]:  i.e. non timeo arma, et si de terra ipsa surgerent (ut surrexerunt miles ex dentibus draconis in terram satis ab Iasone, quem Medea servavit consilio suo)

[^87]:  i.e. meae fugae priores mihi nihil profuerunt

[^88]:  i.e. nunc ego fiam vere Medea (quia agam ut Medea agere debet)

[^89]:  portentum exiti tragoediae

[^90]:  i.e. quas imponerem vindici

[^91]:  i.e. decet aptare te tempori

[^92]:  \= fortuna potest opes auferre \[ab me, sed\] non \[potest auferre\] animum

[^93]:  *cardo regius*: ostium, ianua regis

[^94]:  parat

[^95]:  cito, statim

[^96]:  Iason

[^97]:  i.e. ad me

[^98]:  i.e. mecum loqui propius quaerit

[^99]:  punitur

[^100]:  i.e. audi postulatas meas

[^101]:  i.e. ille qui me vexit hic (i.e. Iason), abeat mecum

[^102]:  i.e. preces tuae veniunt nimium sero, quia decretum meum iam constitutum est (neque posset mutari)

[^103]:  \= \[in\] regiā meā, didici quam difficile sit flectere animum iam concitatum ab irā, quamque quisquis admovit manūs superbas sceptris \[i.e. rex\] hoc putet regale \[esse\], quā coepit, ire \[i.e. perficere coepta sua\].

[^104]:  resplendui, eminui

[^105]:  i.e. quascumque terras

[^106]:  flumen in Caucaso situm, prope natalem urbem Medeae (vide supra)

[^107]:  scutum, clipeus

[^108]:  *cohors vidua*: agmen feminarum innuptarum (i.e. Amazones) 

[^109]:  flumen Anatoliae

[^110]:  *procus*: vir quaerens ducere quamdam feminam in matrimonium

[^111]:  i.e. a me

[^112]:  i.e. me eripuit a regno

[^113]:  *fidus lar*: domus secura

[^114]:  i.e. Argonautae

[^115]:  clarum, famosum

[^116]:  i.e. defensores Graecorum

[^117]:  deorum

[^118]:  *munus meum est*: quia ego vitam eorum servavi

[^119]:  filii Boreae (Zetes et Calais)

[^120]:  \= Lynceusque qui, lumine \[i.e. oculo\] immisso, videt summota \[i.e. res remotas, longinquas\] trans Pontum quoque

[^121]:  i.e. de duce supremo (Iasone) non loquar

[^122]:  i.e. hunc (Iasonem) unum

[^123]:  i.e. accusa me multorum scelerum

[^124]:  i.e. mihi unum crimen est: Argonem rediisse (propter meum auxilium) 

[^125]:  i.e. si ego, virgo, servavissem pudorem, paruissemque patrem (neque cum Iasone abiissem)...

[^126]:  ...tunc Argonauta atque Iason periissent

[^127]:  i.e. in manibus tuis

[^128]:  i.e. redde mihi Iasonem, fructum criminum meorum (quia haec crimina servaverunt vitam eius) 

[^129]:  *dextra praeses*: manus protegens, defendens (contra Acastum, vide infra)

[^130]:  \= si tibi placet ut ego expellar ab urbe

[^131]:  *calcare*: cum pede premere, frangere

[^132]:  i.e. credo me hoc confirmasse haud parum (i.e. multum) clare, cum exulem (i.e. Iasonem) generum elegi

[^133]:  Acastus, filius Peliae regis Thessaliae, persequebatur Medeam atque Iasonem, ad necem patris sui ulciscendam

[^134]:  \= stetit purus, proculque a coetu vestro \[i.e. a te\]

[^135]:  i.e. Iason

[^136]:  ab Acasto

[^137]:  \= pelle utrumque \[i.e. me atque Iasonem\] \[ab\] regno

[^138]:  i.e. Pelia occisus est (a me) pro Iasone, non pro me (quia inimicus Iasoni erat).

[^139]:  i.e. quidcumque nefas maritus (i.e. Iason) docet uxorem novam suam (i.e. Creusam), etiam nunc

[^140]:  i.e. non est culpa mea, sed Iasonis

[^141]:  inseris, fingis

[^142]:  loquendo

[^143]:  i.e. ego accipiam eos ut filios meos

[^144]:  \= quos Fortuna dubia agitat variā vice

[^145]:  \= concedere, tribuere

[^146]:  parvum, exiguum

[^147]:  i.e. negasne miserae (i.e. mihi) etiam tempum exiguum plorendo?

[^148]:  i.e. etsi timor infixus (in me, in animo meo) monet me ut negem preces tuas

[^149]:  i.e. etsi tu aliquid ex hōc tempore auferres 

[^150]:  i.e. poenam capitalem (necem) sufferes

[^151]:  \= nisi cedis \[ab\] Isthmo \[i.e. Corintho\] priusquam Phoebus \[i.e. Sol\] attollat diem clarum

[^152]:  \= \[ille fuit\] audax nimium, qui primus rupit freta perfida \[cum\] rate tam fragili \[i.e. Tiphys et Argonautae, quos poetae censebant primos nautas esse, primumque ante omnes navigavisse super maria\]

[^153]:  i.e. ducens nimium gracilem limitem

[^154]:  sc. "ab"

[^155]:  i.e. dives sibi videbantur etsi parum possidebant

[^156]:  *Hyades*: stellae quae dicebantur pluviam afferre

[^157]:  stella Capella (=parva capra), tempestates afferans.

[^158]:  \= nec plaustra Attica, quae senex Bootes tardus sequitur flectitque \[*plaustra*: Ursa Maior et Ursa Minor; *Bootes*: constellatio prope Ursas sita, septemtrionem indicans; *tardus*: lentus\]

[^159]:  *Boreas, Zephyrus*: nomines ventorum

[^160]:  vela

[^161]:  *prolato pede*: parte infimā veli obliquatā (ad ventos laterales captandos)

[^162]:  ventos 

[^163]:  trabes horizontales positas trans malum navis

[^164]:  *malum*: trabs verticalis magna quae fert vela navis

[^165]:  nauta, navigator

[^166]:  *totos flatūs*: ventos integros, validos

[^167]:  parva vela, supra vela principalia posita

[^168]:  \= Thessala pinus \[i.e. Argo\] traxit foedera \[i.e. regna\] mundi bene dissaepti \[i.e. recte, sagaciter divisi a Deis\]  in unum \[foedus\]

[^169]:  i.e. ictūs remorum

[^170]:  \= mareque sepositum \[i.e. separatum, reservatum\] fieri partem nostri metūs

[^171]:  Argo navis

[^172]:  *dare poenas*: puniri

[^173]:  i.e. Symplegades, scopulos mobiles qui claudebant Bosphorum 

[^174]:  Argo, navis magica, loqui poterat

[^175]:  i.e. Scylla, monstrum maritimum qui quondam virgo Sicula (=in insulā Siciliae nata) fuit

[^176]:  i.e. habens canes rabidos circum ventrem suum

[^177]:  i.e. simul aperuit omnia (sex) guttura sua 

[^178]:  monstro

[^179]:  i.e. Sirenes; *Ausonium mare*: mare prope Siciliam

[^180]:  (accusativus)

[^181]:  \= cum Orpheus Thracius, resonans Pieriā citharā, paene coegit Sirena, solitam retinere rates, sequi \[ratem suum, i.e. Argo\]

[^182]:  \= \[nova\] Argo, compacta Palladiā \[i.e. Minervae\] manu, ferensque remos regum, non \[iam\] quaeritur

[^183]:  mare

[^184]:  parva navis

[^185]:  remotus, sublatus \[est\]

[^186]:  i.e. mundus, nunc pervius, reliquit nil in loco suo solito

[^187]:  flumen Armeniae

[^188]:  flumen Germaniae (accusativus)

[^189]:  insula extrema septentrionalis

[^190]:  i.e. a domo

[^191]:  divinos, ab deis inspiratos

[^192]:  cultrix Bacchi (nominativus femininus singularis)

[^193]:  *Pindus*: mons Thessaliae

[^194]:  *Nysa*: mons in quo Nymphae nutriverunt Bacchum infantem

[^195]:  insani, amentis

[^196]:  ridet

[^197]:  i.e. iam incertum est

[^198]:  i.e. faciet aliquid maius (peius) quam umquam fecit 

[^199]:  \= si quaeris quem modum statuas \[i.e. tribuas, des\] odio

[^200]:  i.e. da odio eundem modum quem dedisti amori (*imitare*: imperativus deponens)

[^201]:  *faces regias*: faces nuptiales regum

[^202]:  centralis (terra in centro universi sita esse censebatur)

[^203]:  gyros, circulos

[^204]:  deerit (i.e. dum harena nimis numerosa erit ad enumerandum)

[^205]:  *Arctos siccas*: Ursa Maior et Ursa Minor, quae numquam oceanum attingunt 

[^206]:  absorbens, bibens

[^207]:  accusativus

[^208]:  \= quaeve Aetna, premens anhelantem Titana \[i.e. Enceladon aut Typhoeus, quem Dei sub Aetnam sepeliverunt\]

[^209]:  valde ventosum

[^210]:  *Corus*: ventus septentrionalis in Ponto Euxino flans

[^211]:  meas

[^212]:  sc. Iason

[^213]:  Acasti, filii Peliae 

[^214]:  i.e. etsi coactus erat (ad me repudiandam), poterat me, coniugem eius, alloqui ultimo sermone

[^215]:  i.e. cum Creo fecit eum generem suum, posset Iason poscere ab eo tempus longium fugiendo

[^216]:  i.e. nullus dies postea

[^217]:  domina

[^218]:  pereant

[^219]:  i.e. sors est pariter mala (noxia) cum saevit atque cum parcit

[^220]:  i.e. mihi

[^221]:  Medeam

[^222]:  considere, in mente volvere

[^223]:  i.e. animus meus decrevit ut irem ad Medeam iratam, precandi causā

[^224]:  i.e. cum me vidit

[^225]:  \= quam \[i.e. me, Medeam\] \[tu\] cogis profugere \[e\] penatibus tuis

[^226]:  sc. "me"

[^227]:  agmen

[^228]:  i.e. te, Iasonem

[^229]:  vide supra

[^230]:  sc. "locum quo irem"

[^231]:  i.e. me, Medeam

[^232]:  carcere

[^233]:  i.e. poenas minoras quam merui

[^234]:  i.e. memento

[^235]:  *tauri, pecus, miles*: hostes quos Iason superavit propter auxilium Medeae

[^236]:  i.e. arma hostis subito orti

[^237]:  agmen \[*terrigena*: quia e terrā surrexit; *mutua caede*: quia inter se interfecerunt\]

[^238]:  i.e. vellus aureum

[^239]:  \= monstrum insomne, iussum \[a me, Medea\] dare lumina \[i.e. oculos\] somno ignoto \[quia numquam ante dormiverat\]

[^240]:  quia corpus eius in multas partes divisit

[^241]:  filias

[^242]:  Peliae regis (vide supra)

[^243]:  domum certam

[^244]:  coniugii (a *coniugium*, non *coniux*)

[^245]:  i.e. quas Scythae ab Indiā auferrunt

[^246]:  i.e. quas, quia domus vix potest tenere thesaurum refertum \[i.e. vellus aureum\], ponimus super arbora nemoris

[^247]:  i.e. cum me suades hoc (i.e. abire), Creusae (uxori novae tuae) prodes

[^248]:  i.e. me, Medeam

[^249]:  sc. "me" (*tuere*: imperativus deponens)

[^250]:  i.e. vita quae pudet accepisse (sceleribus causā) ingrata, molesta est

[^251]:  i.e. si vitae te pudet, relinque eam

[^252]:  (imperativus passivus)

[^253]:  i.e. placata sis, pro natos tuos

[^254]:  sc "natos"

[^255]:  Sisyphus primus rex Corinthi fuit

[^256]:  i.e. omnia, et scelus quidem

[^257]:  (textus corruptus atque incertus)

[^258]:  i.e. ego contra Creonem

[^259]:  \= et \[tu\] ipsa, time casūs iam saepe expertos \[i.e. fortunam nimium saepe temptatam\]

[^260]:  polluas, foedes

[^261]:  \= Medea non cogit ut armes manūs in \[i.e. contra\] socerum \[Creonem\], nec ut te inquines caede cognatā \[i.e. Acasti, cognati tui\]

[^262]:  sc. "ut hostes"

[^263]:  pater Medeae

[^264]:  i.e. vincam eos omnes

[^265]:  i.e. cave ne cupias sceptra (T. Farnabius: "Vide potius ne perfide me repudies, ut regnum obtineas dotale cum Creusā")

[^266]:  Medea, vehementer irata, rogat Iovem ut feriat Iasonem et ipsam pariter, cum ambo noxii sint 

[^267]:  i.e. inter me et istum (Iasonem), non opus est deligere quem ferire debeas

[^268]:  \= si \[ali\]quod solamen \[i.e. consolationem\] potest levare \[i.e. alleviare, mitigare\] fugam ex soceri domo

[^269]:  \= animus \[meus\] potest soletque contemnere opes regias, ut scis

[^270]:  sc. "mihi"

[^271]:  effundam, fleam

[^272]:  i.e. ne quidem Creo ipse posset me cogere ut tradam natos

[^273]:  i.e. quo ego laedam eum, ultionis causā

[^274]:  *suprema mandata*: ultima verba (natibus dicenda)

[^275]:  i.e. haec verba in irā locuta ignoscantur

[^276]:  i.e. ex memoriā tuā

[^277]:  i.e. nihil aestimare scelus esse

[^278]:  i.e. me timent omnes 

[^279]:  oppugna, feri (imperativus deponens)

[^280]:  vestis feminina

[^281]:  ornamentum colli 

[^282]:  \= aurum \[crinale\] quod nitor \[i.e. fulgor, splendor\] gemmarum distinguit

[^283]:  Creusae

[^284]:  uncta, humecta

[^285]:  i.e. per totam domum

[^286]:  i.e. repudiata

[^287]:  ventus australis

[^288]:  flumen Danubius 

[^289]:  i.e. destruit pontes

[^290]:  flumen Galliae

[^291]:  mare

[^292]:  montes Balkani

[^293]:  \= cupit ire obvius in enses ipsos \[i.e. periculum non timet, immo desiderat\]

[^294]:  i.e. Iason

[^295]:  \= sed dominus profundi \[Neptunus\] furit regna secunda \[i.e. mare\] vinci

[^296]:  Phaeton, qui currum Solis temere arripuit

[^297]:  \= ipse recepit \[eosdem\] ignes quos, furiosus, sparsit polo \[i.e. caelo\]

[^298]:  i.e. "nemini nocuit per viam notam ivisse" (T. Farnabius)

[^299]:  i.e. vade per vias quae tutas erant populo priori \[i.e. veteribus\]

[^300]:  \= nec, violente, rumpe sacrosancta foedera mundi

[^301]:  *carina audax*: Argo navis

[^302]:  "mons Thessaliae e quo excisa materia ad fabricandum Argo" (T. Farnabius)

[^303]:  Symplegades (vide supra)

[^304]:  i.e. funem a quo navis sistitur

[^305]:  i.e. velli aurei

[^306]:  contemnata, violata (cum "*iura*")

[^307]:  expiavit

[^308]:  nunc poeta recenset fatum Argonautarum 

[^309]:  i.e. tradidit imperium navis alio homini, a Minervā non edocto (ut Typhis fuit)

[^310]:  \= \[urbs\] Aulis, memor regis amissi \[i.e. Typhis\], inde retinet carinas portibus lentis \[quasi ultionem in omnes naves sumeret; retinuit enim naves Achaeas in itinere ad Troiam.\]

[^311]:  i.e. aegre ferentes moram

[^312]:  i.e. ille (Orpheus) filius Camenae (=Musae) vocalis

[^313]:  flumen Thraciae; caput Orphei a corpore discerptum est, tunc in fluvio Hebro proiectum est, tandem ad inferos ("*Styga Tartarumque*") pervenit

[^314]:  *notam*: quia Orpheus iam antea visitaverat inferos, cum Eurydicem quaesivit

[^315]:  occidit, necavit

[^316]:  Hercules

[^317]:  Zetes et Caetas, filii Aquilonis

[^318]:  Periclymenum, nepotem Neptuni, qui formam corporis suis mutare poterat

[^319]:  i.e. Hercules

[^320]:  victoriam

[^321]:  mons Thessaliae, ubi Hercules sese immolavit igne (*"ardenti*")

[^322]:  *cruor geminus*: mixtura sanguinum Hydrae Lernaeae atque centauri Nessi, a quo Hercules tam magnam dolorem accepit ut sese immolare decrevit

[^323]:  uxoris (qui dabit Herculi tunicam venenatam, inscia periculi)

[^324]:  aper (sus) Calydonus, a Dianā missus

[^325]:  vocativus (nominativus: *Meleager*)

[^326]:  occidis, interfecis

[^327]:  Hylas, iuvenis quem Hercules valde amavit, ab Naiadibus in fontem abductus

[^328]:  \= quod crimen tener puer \[Hylas\], Herculi magno inrepertus \[quia in aquam lapsus erat\], morte expiavit? \[sensus incertus; variae lectiones propositae sunt\]

[^329]:  i.e. ite, scindite mare, cum fontes timendae sunt (ironicus)

[^330]:  Idmon, augur, quamquam praedixit se morire si Argonautis se adiungisset, tamen cum eis perrexit.

[^331]:  Mopsus, augur, poterat praedicere futurum aliorum hominum, sed non suum ipsius.

[^332]:  Mopsus

[^333]:  Peleus, pater Achilli

[^334]:  i.e. cum parabat nocere Argis (Graecis a Troia redientes), ignibus fallacibus accendente (ut naves Graecorum frangerentur in saxa)

[^335]:  Palamedes, filius Nauplii

[^336]:  *patrium crimen*: cum Argonautis navigare

[^337]:  Aiax minor, filius Oilei Argonautae, periit a fulmine in tempestate maritimā

[^338]:  Alcestis, filia Peliae, atque uxor Admeti Pheraei, vitam suam obtulit ut vitam mariti servaret

[^339]:  *spolium aureum*: vellus aureum

[^340]:  vide supra

[^341]:  i.e. Iasoni, qui iussus est vellus aureum quaerire

[^342]:  renovat

[^343]:  sc. "eam"

[^344]:  insano, amenti, ut a fulmine percusso

[^345]:  aram

[^346]:  profert

[^347]:  patefacit, ostendit

[^348]:  *triste sacrum*: aram tristem

[^349]:  montes Asiae minoris

[^350]:  septentrionali, boreali

[^351]:  *squamifera turba*: angues, serpentes

[^352]:  sc. "Medeae"

[^353]:  accumulatis

[^354]:  i.e. altius quam fraudem vulgarem

[^355]:  \= ille anguis \[i.e. constellatio Draconis\], iacens more vasti torrentis \[i.e. sinuosus\], descendat huc

[^356]:  constellatio Draconis inter Ursam Maiorem et Ursam Minorem ("*ferae*") stat

[^357]:  sc. ad navigandum

[^358]:  constellatio Ophiuchus stat inter duas partes constellationis Serpentis, quasi eam premeret manibus

[^359]:  venenumque

[^360]:  \= Python, ausus lacessere gemina numina \[Apollonem et Dianam\]

[^361]:  serpens quae vellus aureum custodiebat

[^362]:  \= tu quoque ades, serpens pervigil, primum sopite cantibus meis \[i.e. quae numquam dormivisti antequam cantūs mei te soporaverunt\], Colchis relictis

[^363]:  *frugis infaustae mala*: potestatem herbarum maleficarum

[^364]:  mons Siciliae

[^365]:  quibus

[^366]:  colligunt

[^367]:  nemoribus

[^368]:  populus Germanicus. *Hyrcania* prope Persiam est; *Hercynia* autem silva Germanica est.

[^369]:  \= quodcumque tellus creat, vere nidifico \[i.e. in tempore veris, cum nidi construuntur\], aut cum iam rigida bruma \[i.e. frigor hiemis\] discussit decus nemorum

[^370]:  tangit, sumit

[^371]:  *Athos, Pindus, Pangaeum*: montes Graeci

[^372]:  \= illa \[planta in\] iugis Pangaei deposuit teneram comam \[i.e. folia\], cruentā falce \[secante\]

[^373]:  *arentes plagas*: locos siccos

[^374]:  flumen Indiae

[^375]:  flumen Baetis, in Hispaniā, qui nomen dedit terrae Baeticae

[^376]:  *Hesperia maria*: mare occidentale

[^377]:  *languenti vado*: aquis lentis

[^378]:  i.e. haec (herba) secta est ante sole orto

[^379]:  sc. "est"

[^380]:  \= at seges huius \[plantae\] secta \[est\] ungue \[digiti, atque\] cantato \[carmine magico\] 

[^381]:  *sanies*: pus, sanguis foeda

[^382]:  *bubo, strix*: aves nocturnae 

[^383]:  i.e. has alias res

[^384]:  separata

[^385]:  i.e. in his

[^386]:  insano, amenti

[^387]:  sc. "incantationes"

[^388]:  *vulgus silentum*: manes, animae mortuorum

[^389]:  \= specūs squalidae Mortis, ligatos \[i.e. circumdatos\] ripis Tartari

[^390]:  i.e. nuptias Iasonis et Creusae

[^391]:  i.e. sistat rota quae torquet membra (Ixionis)

[^392]:  \= poena gravior sedeat uni: socero coniugis mei \[i.e. Creoni\]

[^393]:  i.e. Sisyphus, pater Creonis, solus non liberetur a cruciatu eius, immo labor eius augeatur, ad Creonem vexandum 

[^394]:  Hecate, dea Lunae atque magiae, quae tria corpora et tria capita habet ("*triformis*", v. 7\)

[^395]:  \= solvens comam \[meam a\] vinculo, more gentis \[meae, i.e. Colchidis\]

[^396]:  i.e. longius in terras

[^397]:  Ursa Minor et Ursa Maior non solent tangere mare (i.e. numquam horizontem transeunt)

[^398]:  mirabilis, quia aestas sicca et arida est

[^399]:  *Phasis, Hister*: flumina (vide supra)

[^400]:  feras, saevas

[^401]:  *Hyades*: constellatio (vide supra)

[^402]:  coronas herbaceas

[^403]:  novies, novem spiralibus

[^404]:  sc. "serpentis"

[^405]:  *vector*: Nessus, Centaurus qui Deianeiram (uxorem Herculis) vexit trans fluvium; sanguis eius venenatus causavit mortem Herculis (vide supra)

[^406]:  "cinis hic est e rogo quo Hercules in Oetaeo monte combustus eft, imbibitque virus quo infectus eft" (T. Farnabius)

[^407]:  Althaea necavit filium suum Meleagrem cum face erepta e rogo, ut fratrem suam (a Meleagre interfectum) ulcisceretur (vide supra).

[^408]:  dea foedissima, corpus avis et caput foeminae habens

[^409]:  avis fabulosa, a Hercule necata

[^410]:  \= his addice pinnas Stymphalidos \[genitivus\] sauciae, passae spicula Lernaea \[i.e. tela cum sanguine Hydrae Lernaeae venenata\]

[^411]:  \= agnosco tripodas meos, commotos \[a\] deā favente \[i.e. aestimo sonitum arae omen faustum esse, simile tripodibus Pythiae Delphicae ab Apollone commotis\]

[^412]:  Hecates (Lunam agens, ut Phoebus agit Solem)

[^413]:  sc. "eos"

[^414]:  turbata, imprecata

[^415]:  strictiore

[^416]:  lustrat, pererrat

[^417]:  strepitus et clangor putebantur dispellere eclipses Lunae

[^418]:  arā

[^419]:  i.e. pro te, cingi capillos meos cum vittā, more funereo positā (super caput meum)

[^420]:  cultrix Bacchi 

[^421]:  i.e. assuesce fundere sanguinem, non meum ipsius tantum, sed etiam cognatorum

[^422]:  sc. "meis"

[^423]:  Hecate, filia Persei regis

[^424]:  *auro*: monile aureum quem donare Creusae intendet, vide supra

[^425]:  fecundo, semper vivente

[^426]:  \= quem Prometheus, qui luit furta \[i.e. poenas dat pro furtem\] viscere feto, dedit mihi et docuit condere vires arte

[^427]:  Vulcanus

[^428]:  pars media corporis Chimaerae, capris formam habens, flammas emittit

[^429]:  quem Iason superavit in Colchide

[^430]:  transeat 

[^431]:  i.e. fulgat Creusa, in igne consumpta, magis quam faces nuptiales eius

[^432]:  Creusae

[^433]:  \= et, superba, quatiens caput feroci motu, minatur ultro \[i.e. etiam\] regi

[^434]:  \= quando efferet nefanda Colchis \[i.e. Medea\] gressum \[ex\] arvis Pelasgis \[i.e. Graecis\] ?

[^435]:  stella vesperis

[^436]:  *modus*: finis, terminus

[^437]:  i.e. iacite aquam ad flammas exstinguendas

[^438]:  i.e. ignis occupat etiam praesidia (i.e. aquam, praesidium contra ignem)

[^439]:  i.e. ab Corintho (in apice Peloponnesi sita)

[^440]:  sc. Iasonem

[^441]:  i.e uxore orbatus

[^442]:  haud

[^443]:  *purae manūs*: cum Medea putat Creonem inimicum atque Creusam paelicem esse, mors eorum non iniusta videtur ei

[^444]:  morantem, cunctantem

[^445]:  (imperativus)

[^446]:  commissum, factum

[^447]:  sc. "prae iis quae admittenda restant" (T. Farnabius)

[^448]:  i.e. et fac ut sciant

[^449]:  praebui \[Iasoni, ut eum adiuverem\]

[^450]:  inexpertes, noviciae

[^451]:  sc. "fratris"

[^452]:  *arcanum sacrum*: vellus aureum

[^453]:  Peliae

[^454]:  Iasoni

[^455]:  \= animus ferox decrevit nescio quid intus

[^456]:  i.e. stulta sum, quia nimis celeriter egi

[^457]:  Creusā

[^458]:  sc. ut ultionem efficerem in eos quoque

[^459]:  i.e. cum Creusa Iasonem nubit, pueri Iasonis nunc Creusae sunt

[^460]:  Medea secum deliberat et haesitat

[^461]:  sc. eorum

[^462]:  *variam*: me, Medeam, haesitantem

[^463]:  fluctus duplex

[^464]:  \= ut cum venti rapidi gerunt saeva bella

[^465]:  pellunt

[^466]:  sc. "ut"

[^467]:  dea ultionis

[^468]:  *superbae Tantalidos*: Niobe, filia Tantali, quae quatuordecim natos peperit, omnesque amisit cum ei interfectus sunt ab Appollone et Dianā, ad superbiam eius puniendam.

[^469]:  i.e. ego peperi nimis paucos natos in quos ultionem capere possem; sed peperi duos, quod est satis ad ultionem patris et fratris

[^470]:  nunc, per phantasiam, Medea putat se videre Furias, deas ultionis

[^471]:  Furiae gerebant angues ut flagella viva, atque trabes (i.e. faces)

[^472]:  una ex Furiarum

[^473]:  i.e. in oculis (meis)

[^474]:  sc. "me"

[^475]:  sc. "meus"

[^476]:  (imperativus)

[^477]:  sc. "in te"

[^478]:  coepta

[^479]:  i.e. vos omnes qui, fidi, doletis cladibus regum vestrum

[^480]:  "iam postquam iniurias ulta sum, videor mihi abunde omnia priora damna recuperaffe." (T. Farnabius)

[^481]:  i.e. etsi paenitet, hoc factus est, neque potest rescindi.

[^482]:  \= hoc unum de\[e\]rat mihi: iste spectator \[i.e. Iason, crimen meum vidente\]

[^483]:  i.e. quidquid feci adhuc, nihil est mihi, quia Iason nondum aderat neque spectavit 

[^484]:  (imperativus; *congero*: construo, colligo)

[^485]:  *iusta functis*: funera (*functis*: defunctis, mortuis)

[^486]:  "Imo pie et pro tuo officio feceris, si rogum tuis natis a me caesis construxeris, namque ego conjugi tuae ac socero pyram accendi. *Sarcasmus*." (T. Farnabius)

[^487]:  periit

[^488]:  i.e. filius alter, nondum interfectus

[^489]:  *torus*: cubile nuptiale (=thalami)

[^490]:  renuas, nolis

[^491]:  \= tamen numerus angustus \[i.e. parvus\] nimium est dolori meo

[^492]:  i.e. si ego me sentirem gravidam esse (de te), extraherem foetum ab utero meo cum ense

[^493]:  i.e. propera, atque remitte moram supplicis meis (sensus incertus)

[^494]:  offerrem, darem